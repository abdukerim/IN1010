### Oppgave beskrivelse
I denne oppgaven skal vi skrive et program som ved å analysere blodprøver finner sekvensmønstre
  som indikerer en infeksjon av et bestemt virus. For å få til dette vil vi analysere immunrepertoarene -
DNA-sekvenser av immunceller i blodet - til personer som vi vet er blitt smittet eller ikke er blitt
smittet av et bestemt virus.
Et immunrepertoar består av mange immunreseptorer som er proteiner som gjenkjenner viruset.
Immunrepertoaret til en person er representert av én fil, og hver immunreseptor er representert som
en sekvens av (store) bokstaver, en sekvens per linje i filen. Vi ønsker å analysere og finne mønstre
i disse sekvensene fra folk som har og som ikke har hatt viruset. Mønstrene vi ser etter er
subsekvenser av reseptorsekvensene. Til slutt, etter å ha funnet antall forekomster av alle
subsekvensene, vil vi avgjøre hvilke mønstre som i sterkest grad forekommer fortrinnsvis hos
personer som vi vet har hatt viruset. Disse dominante mønstrene kan deretter brukes til å
diagnostisere nye personer mistenkt for å være smittet av det bestemte viruset. Oppgaven
gjenspeiler en tilnærming som i prinsippet kan brukes til å diagnostisere infeksjon av virus som
SARS-CoV-2, samt potensielt forbedre diagnostiseringen av autoimmune sykdomer og kreft.

